

## 一 音律篇

- **李清照**
- **柳永**
- **周邦彦**
- **张若虚**
- **姜夔**

## 二 纯形篇

### 贺新郎（贺铸）

少年侠气，交结五都雄。肝胆洞，毛发耸。立谈中，死生同。一诺千金重。推翘勇，矜豪纵。轻盖拥，联飞鞚，斗城东。轰饮酒垆，春色浮寒瓮，吸海垂虹。闲呼鹰嗾犬，白羽摘雕弓，狡穴俄空。乐匆匆。
似黄粱梦，辞丹凤；明月共，漾孤篷。官冗從，怀倥偬；落尘笼，簿书丛。鶡弁如云众，供粗用，忽奇功。笳鼓动，渔阳弄，思悲翁。不请长缨，系取天骄种，剑吼西风。恨登山临水，手寄七弦桐，目送归鸿。

### 鹧鸪天·西都作（朱敦儒）

我是清都山水郎，天教分付与疏狂。曾批给雨支风券，累上留云借月章。(券 一作：敕)  
诗万首，酒千觞。几曾着眼看侯王？玉楼金阙慵归去，且插梅花醉洛阳。

### 鹊桥仙（秦观）

纤云弄巧，飞星传恨，银汉迢迢暗度。金风玉露一相逢，便胜却人间无数。  
柔情似水，佳期如梦，忍顾鹊桥归路。两情若是久长时，又岂在朝朝暮暮。

### 青玉案·元夕（辛弃疾）

东风夜放花千树，更吹落、星如雨。宝马雕车香满路。凤箫声动，玉壶光转，一夜鱼龙舞。  
蛾儿雪柳黄金缕，笑语盈盈暗香去。众里寻他千百度。蓦然回首，那人却在，灯火阑珊处。

###青玉案（贺铸）

凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。
碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。

### 西江月（辛弃疾）

明月别枝惊鹊，清风半夜鸣蝉。稻花香里说丰年，听取蛙声一片。  
七八个星天外，两三点雨山前。旧时茅店社林边，路转溪桥忽见。

### 饮湖上初晴后雨（苏轼）

水光潋滟晴方好，山色空濛雨亦奇。欲把西湖比西子，淡妆浓抹总相宜。

### 临江仙·夜归临皋（苏轼）

夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。  
长恨此身非我有，何时忘却营营。夜阑风静縠纹平。小舟从此逝，江海寄余生。

### 水调歌头（苏轼）

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？  
转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。

### 蝶恋花·春景（苏轼）

花褪残红青杏小。燕子飞时，绿水人家绕。枝上柳绵吹又少，天涯何处无芳草！  
墙里秋千墙外道。墙外行人，墙里佳人笑。笑渐不闻声渐悄，多情却被无情恼。

### 秦王饮酒（李贺）

秦王骑虎游八极，剑光照空天自碧。  
羲和敲日玻璃声，劫灰飞尽古今平。  
龙头泻酒邀酒星，金槽琵琶夜枨枨。  
洞庭雨脚来吹笙，酒酣喝月使倒行。  
银云栉栉瑶殿明，宫门掌事报一更。  
花楼玉凤声娇狞，海绡红文香浅清，黄鹅跌舞千年觥。  
仙人烛树蜡烟轻，清琴醉眼泪泓泓。

### 题龙阳县青草湖（唐珙）

西风吹老洞庭波，一夜湘君白发多。  
醉后不知天在水，满船清梦压星河。

### 苦昼（李贺）

飞光飞光，劝尔一杯酒。  
吾不识青天高，黄地厚。  
唯见月寒日暖，来煎人寿。  
食熊则肥，食蛙则瘦。  
神君何在？太一安有？  
天东有若木，下置衔烛龙。  
吾将斩龙足，嚼龙肉，  
使之朝不得回，夜不得伏。  
自然老者不死，少者不哭。  
何为服黄金、吞白玉？  
谁似任公子，云中骑碧驴？  
刘彻茂陵多滞骨，嬴政梓棺费鲍鱼。

### 致酒行（李贺）

零落栖迟一杯酒，主人奉觞客长寿。  
主父西游困不归，家人折断门前柳。  
吾闻马周昔作新丰客，天荒地老无人识。  
空将笺上两行书，直犯龙颜请恩泽。  
我有迷魂招不得，雄鸡一声天下白。  
少年心事当拏云，谁念幽寒坐呜呃。

### 苏幕遮·怀旧（范仲淹）

碧云天，黄叶地，秋色连波，波上寒烟翠。  
山映斜阳天接水，芳草无情，更在斜阳外。  
黯乡魂，追旅思，夜夜除非，好梦留人睡。  
明月楼高休独倚，酒入愁肠，化作相思泪。

### 西江月·其八·黄陵庙（张孝祥）

满载一船秋色，平铺十里湖光。波神留我看斜阳。放起鳞鳞细浪。  
明日风回更好，今宵露宿何妨。水晶宫里奏霓裳。准拟岳阳楼上。

### 江城子·乙卯正月二十日夜记梦（苏轼）

十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。  
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。

### 鹧鸪天·半死桐（贺铸）

重过阊门万事非。同来何事不同归。梧桐半死清霜后，头白鸳鸯失伴飞。  
原上草，露初晞。旧栖新垄两依依。空床卧听南窗雨，谁复挑灯夜补衣。

### 破阵子（李煜）

四十年来家国，三千里地山河。凤阙龙楼连霄汉，玉树琼枝作烟萝，几曾识干戈？  
一旦归为臣虏，沈腰潘鬓销磨。最是苍黄辞庙日，教坊独奏别离歌，垂泪对宫娥。

## 三 秩序篇

### 卜算子·黄州定慧院寓居作（苏轼）

缺月挂疏桐，漏断人初静。时见幽人独往来，缥缈孤鸿影。  
惊起却回头，有恨无人省。拣尽寒枝不肯栖，寂寞沙洲冷。

### 南园·其五（李贺）

男儿何不带吴钩，收取关山五十州。  
请君暂上凌烟阁，若个书生万户侯？

### 破阵子（辛弃疾）

醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。  
马作的卢飞快，弓如霹雳弦惊。了却君王天下事，赢得生前身后名。可怜白发生！

### 菩萨蛮·黄鹤楼（毛泽东）

茫茫九派流中国，沉沉一线穿南北。烟雨莽苍苍，龟蛇锁大江。  
黄鹤知何去？剩有游人处。把酒酹滔滔，心潮逐浪高！

## 四 冲突篇

### 七杀诗（网络）

天生万物以养人，世人犹怨天不仁。  
不知蝗蠹遍天下，苦尽苍生尽王臣。  
人之生矣有贵贱，贵人长为天恩眷。  
人生富贵总由天，草民之穷由天谴。  
忽有狂徒夜磨刀，帝星飘摇荧惑高。  
翻天覆地从今始，杀人何须惜手劳。  
不忠之人曰可杀！不孝之人曰可杀！  
不仁之人曰可杀！不义之人曰可杀！  
不礼不智不信人，大西王曰杀杀杀！  
我生不为逐鹿来，都门懒筑黄金台，  
状元百官都如狗，总是刀下觳觫材。  
传令麾下四王子，破城不须封刀匕。  
山头代天树此碑，逆天之人立死跪亦死！

### 雪（张元）

五丁仗剑决云霓，  
直取天河下帝畿。  
战罢玉龙三百万，  
败鳞残甲满天飞。

### 不第后赋菊（黄巢）

待到秋来九月八，我花开后百花杀。  
冲天香阵透长安，满城尽带黄金甲。

### 题菊花（黄巢）

飒飒西风满院栽，蕊寒香冷蝶难来。  
他年我若为青帝，报与桃花一处开。

### 无向辽东浪死歌（王薄）

长白山前知世郎，纯着红罗绵背裆。  
长槊侵天半，轮刀耀日光。  
上山吃獐鹿，下山吃牛羊。  
忽闻官军至，提刀向前荡。  
譬如辽东死，斩头何所伤。

### 入川题壁（石达开）

大盗亦有道，诗书所不屑。  
黄金若粪土，肝胆硬如铁。  
策马渡悬崖，弯弓射胡月。  
人头作酒杯，饮尽仇雠血！

### 红巾军反诗

云从龙，风从虎，功名利禄尘与土。  
望神州，百姓苦，千里沃土皆荒芜。  
看天下，尽胡虏，天道残缺匹夫补。  
好男儿，别父母，只为苍生不为主。  
手持钢刀九十九，杀尽胡儿才罢手。  
我本堂堂男子汉，何为鞑虏作马牛。  
壮士饮尽碗中酒，千里征途不回头。  
金鼓齐鸣万众吼，不破黄龙誓不休。

### 七律·忆重庆谈判（毛泽东）

有田有地皆吾主，无法无天是为民。  
重庆有官皆墨吏，延安无土不黄金。  
炸桥挖路为团结，夺地争城是斗争。  
遍地哀鸿满城血，无非一念救苍生。

## 五 调和篇

### 投长沙裴侍郎（杜荀鹤）

此身虽贱道长存，非谒朱门谒孔门。  
只望至公将卷读，不求朝士致书论。  
垂纶雨结渔乡思，吹木风传雁夜魂。  
男子受恩须有地，平生不受等闲恩。

### 七绝·贾谊（毛泽东）

贾生才调世无伦，哭泣情怀吊屈文。  
梁王堕马寻常事，何用哀伤付一生。

### 登庐山（毛泽东）

一山飞峙大江边，跃上葱茏四百旋。  
冷眼向洋看世界，热风吹雨洒江天。  
云横九派浮黄鹤，浪下三吴起白烟。  
陶令不知何处去，桃花源里可耕田？

### 水调歌头·游泳（毛泽东）

才饮长沙水，又食武昌鱼。万里长江横渡，极目楚天舒。不管风吹浪打，胜似闲庭信步，今日得宽馀。子在川上曰：逝者如斯夫！  
风樯动，龟蛇静，起宏图。一桥飞架南北，天堑变通途。更立西江石壁，截断巫山云雨，高峡出平湖。神女应无恙，当惊世界殊。

### 登飞来峰（王安石）

飞来山上千寻塔，闻说鸡鸣见日升。  
不畏浮云遮望眼，自缘身在最高层。

## 六 超越篇/希望篇/敞开篇

### 贺新郎·读史（毛泽东）

人猿相揖别。只几个石头磨过，小儿时节。铜铁炉中翻火焰，为问何时猜得？不过几千寒热。人世难逢开口笑，上疆场彼此弯弓月。流遍了，郊原血。  
一篇读罢头飞雪，但记得斑斑点点，几行陈迹。五帝三皇神圣事，骗了无涯过客。有多少风流人物？盗跖庄屩流誉后，更陈王奋起挥黄钺。歌未竟，东方白。